Dávno som nerobila mäso na šťave zahustené múkou. Teraz som si pripomenula staré časy a neoľutovala som. Na masti som opražila nadrobno nakrájanú cibuľu, keď hnedla, pridala som cesnak na plátky , chvíľu som aj ten opekala a pridala som vysoko kopcovitú lyžicu hustého pretlaku a mletú rascu. Všetko som pár minút miešala a opatrne pražila.
Mäso som už mala nachystané: umyté, osušené plátky stehna som nakrájala na kocky. Takto som ho hodila na cibuľový základ.
Miešala a opekala som ho, kým z každej strany obelelo. Medzitým som prisypala pár kúskov pokrájanej čerstvej kápie a soľ.
Zaprášila som mäso hladkou múkou, pozor na množstvo, mne trochu ušla ruka, tak sme mali viac šťavy ako som chcela pôvodne, ale nevadí, chuťovo bola výborná aj tak. Takže som pokračovala v opekaní, aby sa aj múka opražila. Nasledovalo zaliatie teplou vodou, aby sa základ moc neochladil, rýchlo som celé rozmiešala, hrudky sa nevytvorili žiadne. Vody som dala toľko, aby mäso nebolo celkom zaliate.
Hneď som pridala plyn, zakryla pokrievkou a dusila takto mäso 45 minút do úplného zmäknutia.
Musí sa občas premiešať, aby hustejšia šťava neprihárala. Takto vyzeralo jedlo po dokončení. Už ani netrebalo dochutiť, všetko sa výborne prepojilo.
K tomuto jedlu som podávala pre mňa nový druh cestovín, sú to Trivelli. Rátajte s tým, že po uvarení zdvojnásobia svoj objem.
Na cestoviny som nabrala mäso s hustou šťavou a pridala som kyslé uhorky.
Ďalšia porcia v hlbokom tanieri zmiešaná s cestovinou. V oboch prípadoch je to vynikajúce.
